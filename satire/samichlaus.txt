Samichlaus, du liebe Maa,
Chönnt i no chli Glüehwii ha?
Mini Häntsche han i ned debi,
Ond mer früre d Fenger i.

Samichalus, du liebe Maa,
Chönnt i no paar Nössli ha?
Be no ned zom ässe cho,
Ho nome schnell es Kafi gnoh.

Samichalus, du liebe Maa,
Chönnt i no en Glüewii ha?
De Dorscht esch no ned ganz glöscht,
Ond höt wott i weder mol id Möscht.

Samichlaus, du liebe Maa,
Chli Läbchueche chönnt i ou no ha?
Omestoh get äbe Honger,
Brucht chli meh Chraft als im Sommer.

Samichlaus, du glatte Maa,
Chönnt i no en Glüewii ha?
Eis Getränk esch keis Getränk,
Ond Rekursion verstohn i dänk!

Samichlaus, du glatte Kärli,
Verzell mer doch emol es Märli!
Mag etz langsam nömme dechte,
Lieber no chli Wii vernechte!

Samichlaus, du huere Löli,
Gang mol zrog i dini Höli.
Hesch jo gar kei Glüewii meh,
Ech gloubs, ech has so langsam gseh.

Samichlaus, was luegsch mi ah?
Wotsch e Chlapf ad Ohre ha?
Breng mer etz nomol es Glas,
Dorschtig verstohn i gar kei Gspass!

Samichlaus, du glatte Maa,
Chasch schnell mine Glüewii haa?
Mues schnell amenort verschwende,
hoffe nor, dass i retour fende!

Samichlaus, du rüüde Cheib,
Weisch was hends mer vorhär gseid?
Set ned no meh vom Glüewii näh,
Das chönnt schösch morn e Kater gäh.

